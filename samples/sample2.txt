RORATE CAELI DESUPER,
ET NUBES PLUANT JUSTUM.
NE IRASCARIS DOMINE,
NE ULTRA MEMINERIS INIQUITATIS:
ECCE CIVITAS SANCTI FACTA EST DESERTA:
SION DESERTA FACTA EST, JERUSALEM DESOLATA EST:
DOMUS SANCTIFICATIONIS TUAE ET GLORIAE TUAE,
UBI LAUDAVERUNT TE PATRES NOSTRI.
PECCAVIMUS, ET FACTI SUMUS TAMQUAM IMMUNDUS NOS,
ET CECIDIMUS QUASI FOLIUM UNIVERSI:
ET INIQUITATES NOSTRAE QUASI VENTUS ABSTULERUNT NOS:
ABSCONDISTI FACIEM TUAM A NOBIS,
ET ALLISISTI NOS IN MANU INIQUITATIS NOSTRAE.
VIDE DOMINE AFFLICTIONEM POPULI TUI,
ET MITTE QUEM MISSURUS ES:
EMITTE AGNUM DOMINATOREM TERRAE,
DE PETRA DESERTI AD MONTEM FILIAE SION:
UT AUFERAT IPSE JUGUM CAPTIVITATIS NOSTRAE.
VOS TESTES MEI, DICIT DOMINUS,
ET SERVUS MEUS QUEM ELEGI;
UT SCIATIS, ET CREDATIS MIHI:
EGO SUM, EGO SUM DOMINUS, ET NON EST ABSQUE ME SALVATOR:
ET NON EST QUI DE MANU MEA ERUAT.
CONSOLAMINI, CONSOLAMINI, POPULE MEUS:
CITO VENIET SALUS TUA:
QUARE MAERORE CONSUMERIS,
QUIA INNOVAVIT TE DOLOR?
SALVABO TE, NOLI TIMERE,
EGO ENIM SUM DOMINUS DEUS TUUS,
SANCTUS ISRAEL, REDEMPTOR TUUS.
